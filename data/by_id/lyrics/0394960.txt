و النساء الوحيدات الحزينات
و الشباب المحقور في المدن و الدشرات
قسما برب الأمهات الصامدات
المعتصمات أمام مقر السلطات الغادرات
قسما برب الجبال الشامخات
و حقول الزيتون التي أحرقها السرجانات
الذين أبادوا شعبا كاملا فأصبحوا جينيرالات

لن نغفر لكم يا حقارة
قلبتولنا بلادنا تشيبا و شكارة
تبداو بالقرآن في لاتيلي و فالنص اتديروا الكاباريات و الصولارة
هبلتونا بالكذب ما عرفناكم يهود ولاّ نصارى
درتوا فالبرلمان فيران تاكل فالنخالة
و وكلتونا لحم الحمير تدريونا كناسة ترميوها فالزبالة
و كي نشكيو توكلونا المطرق و العصا من لابوليس و العسكر كل واحد ليه علينا دالة

لن نغفر لكم يا حقارة
باسم لولاد لي رجعوا مالشكولة و لقاو امّهم و باباهم مذبوحين
باسم المرا لي سّنّات راجلها الحبيب من لي كان في عمرها عشرين
باسم الشجر لي حرقتوه بالنابالم باش ترقدو آمنين
باسم الإرهاب لي صنعتوه باسم الدين
باسم المثقفين لي قتلتوهم و مشيتوا في جنازتهم كي المساكين

لن نغفر لكم يا حقارة
قطعونا طراف طراف بلا محاكمة و لا حساب
أسجنونا ألف سنة في سجن بلا باب وكلونا الحشيش و التراب
قولوا هاذو أعداء لبلاد ، هاذو إرهاب
حنا ولاد سي الحوّاس ، بن مهيدي و محمد أعراب
ما نخافو من نينجا و لا من عذاب
و الله ما نسكتوا حتى نشوفوكم مسلسلين في ساحة الشهداء كي الكلاب